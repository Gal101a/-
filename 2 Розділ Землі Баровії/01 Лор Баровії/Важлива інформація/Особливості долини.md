## Розташування долини

Грозові хмари згустилися в щільний сірий покрив над землями Баровії. Смертельна тиша нависла над темними лісами, які постійно патрулюються вовками Страда та іншими його слугами.

Вічнозелені дерева лісу Сваліч здіймаються схилами гір, що оточують долину. Найвищою серед них є гора Бараток із засніженим піком та непрохідними крутосхилами. Її молодший двійник, гора Гакіс, переважно лиса, з рідкими скупченнями дерев.

Між цими двома горами розташоване озеро Зарович, яке живлять потоки крижаної води, що стікають зі схилів Бараток. На південному березі озера знаходиться місто Валлакі, оточене частоколом. На заході від цих гір, на вершині пагорба, стоїть Абатство Святої Марковії, довкола якого баровійці збудували оточене муром селище на ім’я Крезк.

Між Валлакі та Крезком лежать руїни Аргінвостгольта — зруйнованого бастіону Лицарського Ордена Срібного Дракона, знищеного Страдом та його військом. На сході від гір розташоване селище Баровія, оповите туманами й позбавлене мурів та оборонних споруд. Над ним височіє темний силует Замку Равенлофт, що поглядає на селище з вершини тисячофутової кам'яної колони, відомої як Стовп Равенлофта (Pillarstone of Ravenloft).
## Тумани Равенлофта
Смертельний туман оточує землі Баровії і поглинає будь-яку істоту, яка намагається піти. Навіть літаючі істоти схильні до ефектів туману, які полягають у наступному:
- Істота, яка починає свій хід у тумані, повинна досягти успіху в рятувальному кидку складністю 20 або отримати один рівень виснаження (див. Додаток A у Книзі гравця). Це виснаження не може бути видалено, поки істота перебуває в тумані. Коли істота виходить з туману, незалежно від того, в якому напрямку і як далеко істота пересувалася в ньому, вона повертається в Баровію.
- Область усередині туману вважається сильно затуманеною (див. «Зір і світло» в Розділі 8 Книги гравця)
## Сонячне світло в Баровії 
За волею Темних Сил сонце в землях Баровії ніколи не світить яскраво. Навіть удень небо приховане за туманним або грозовим покривом, а його світло неприродно приглушене. Денне світло Баровії яскраве, але воно не вважається справжнім сонячним світлом для ефектів і вразливостей, таких як слабкість вампірів до сонячного проміння.

Попри це, Страд і породження-вампіри воліють залишатися під дахом упродовж більшої частини дня та виходять назовні вночі. Вони також уразливі до сонячного світла, створеного магією.